{{Partido político
|nome=Partido Socialista Andependiente Mirandés
|quelor=#FF0002
|logo=
|persidente=[[Antonho Quarteu]] i [[Balbina Martins]]
|fundaçon=[[9 de Nobembre]] de [[2004]]
|sede=
|eideologie=[[Socialismo]], [[nacionalismo]], [[houmanismo]]
|anternacional=
|sitio=[http://psamirandes.home.sapo.pt/mirandesberson.html ]
}}

L '''Partido Socialista Andependiente Mirandés''' (PSAM) ye un partido étnico nacido de la respunsablidade de defender ls antresses i dreitos de ls trabalhadores de la Tierra de Miranda.

L PSAM fui fundado an l die 9 de Nobembre de 2004, na aldé i freguesie de Dues Eigreijas por Balbina Martins i Antonho Quarteu, antre outros uitenta cumpanheiros benidos de todos ls Balhes de l Praino de Miranda. 

L PSAM se afirma cumo un partido socialista andependente, porgressista pul zambolbimiento, de la democracie moderna, reibindicatibo de la eidantidade mirandesa i classista pula ounion de todo l pobo i al serbício de la defensa de ls antresses de ls ouperairos de la andústria i de ls lhabradores de la tierra mirandeses.

L PSAM tamien cunsidra i acradita an la necessidade de lhuitar, defender i ancentibar la maiorie de ls bários balores culturales, lhenguísticos, étnicos, ounibersales, sociales, eiquenómicos i éticos de la hardança, tradiçones i cuncéncia de l puobo de Miranda. I de mudar las bielhas struturas de la saciadade, assi cumo ancuntrar buonas seluçones par ls porblemas de la Tierra de Miranda puoda cuntinar l sou percipal camino drento de l paiç adonde stá antegrado, la Republica Pertuesa.

L PSAM ten un eidial oufecial de paç, sperança, houmanidade, ounidade, custruçon i eiducaçon prossimos de la justícia i eigualdade sociales par todos ls mirandeses i pertueses eimigrantes, antre outros armanos que bíben ne l Bal de Miranda. Para nós un Stato de Dreito yê algo que ten de ser çfrutado por todas las pessonas, seia eilha ua pessona pobre ou rica, ouperairo ó lhabrador, jobe ó bielho, studante ó zampregado, mirandés ó pertués. Estes son ls balores i berdades más amportantes de nuossa mensaige par todos ls cidadanos.

L PSAM ye un partido socialista andependiente de squierda que recusa qualquiera forma de sploraçon chenico de oupresson, einemigos i de duonhos cuntrairos a ls antresses de la maiorie de la populaçon mirandesa, i talbeç de outras antidades cun denheiro i riqueza mas sien feturo. Melhor i más amportante inda, recusamos qualquiera sectarismo cumo defeniçon politica, porque aquessa ye ua debison artifecial, antiga i anjusta que nun responde a la rialidade de hoije de la nuossa tierra tan splorada, nien a las necessidades atuales de l pobo mirandés, cansado de eitiquetas dreitistas i bazias que cumbídan a la eiluson i al eisolamiento social.

L PSAM ye un eisemplo amportante de angeinho que eimergie an defesa de las reibindicaçones i dreitos de ls trabalhadores mirandeses, assi cumo de sou spacio socio-politico bital por la eimediata cuncretizaçon de sues capacidades culturales, politicas, eiquenómicas i sociales.

L PSAM antende que la nuossa region, l Praino de Miranda, hai sido mui çcreminada i marginalizada an todas las formas por las barias antidades oufeciales i centrales cuntrairos a ls antresses de l pobo mirandés. Por isso la nuossa scuolha ye, i será siempre socialista, porgresista i quemunitaira. Porque la tierra i la quemunidade son ls únicos balores coletibos de l pobo mirandés, que mos lheban a ounir sfuorços por ua sociadade mas justa.

L PSAM trabalha siempre pula ounidade de ls trabalhadores mirandeses para manter sue própia eidentidade coletiba classista. Mas que anfrentar una classe social contra outra, mas que percurar ciertos einemigos an la nuossa sociadade, nós trabalhamos para corregir las zeigualdades sociales i eiquenómicas eisistentes. Para nós todo l [[mirandés]] que ama sue tierra, ten l dreito de bibir neilha, assi lo querga.

L PSAM ye tamien un partido solidairo i houmanista, porque ten la pessona cumo l balor fundamental de toda la riqueza ne l plano social, eiquenómico, cultural i politico. L home i la mulhier num dében ser nunca houmilhados a la catadorie de un simples strumiento de porduçon, para qualquiera brebe forma de sploraçon ou de açon politica, eiquenómica ou social. Lhougo, tamien ls bielhos, jobes, zampregados, precairos, çportegidos, andefesos i ancapacitados staran siempre an purmeiro lhugar an ls oubjetibos de l nuosso partido.

L PSAM ye un partido radical solo quando lhebado a defender cun firmeza ls nuossos balores fundamentales i benes houmanos. Percuraremos siempre ir al fundo i a la raiç de ls porblemas amportantes que mas afetan la nuossa tierra i l nuosso pobo. Quando num mos sirba la defesa de las anstituiçones usaremos todos ls outros meios lhegítimos al nuosso alcançe.

L PSAM ye un partido abierto a todos ls trabalhadores mirandeses, quier seia por nacimiento, residéncia ou adoçon, que stéian çpuostos a lhuitar puls sous dreitos andebiduales i coletibos, assi cumo puls de sue tierra mai.

L PSAM ye siempre ua boç de ls trabalhadores [[mirandeses]] i de la [[Tierra de Miranda]]. La nuossa lhuita ye la lhuita de ls trabalhadores mirandeses i eilha solo tremina cun la bitória de l [[socialismo]] i de la [[democracie]] an nuosso [[paiç]].

[[Catadorie:Nacionalismo]]
