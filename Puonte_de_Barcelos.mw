La puonte mediebal de Barcelos queda subre l riu Cábado, antre las fraguesies de Barcelinhos i Barcelos, ne l çtrito de Braga, an Pertual. Esta puonte siempre fui mui amportante, puis era lhugar de passaige de pelegrinos de la strada de Santiago i pa la grande feira qu'hoije inda hai.

== História ==
Fui alhebantada antre 1325 i 1328 pula einiciatiba de Don Pedro Afonso, l terceiro conde de Barcelos i filho de D. Dinis, ambora alguns outores dízen que la sua feiçon ye ua outra custruçon amprendida por Afonso I, Duque de Bergáncia, de la purmeira puonte qu'eilhi hoube.

An 1801 la sua strutura fui bastante abalhada ne l sou lhado norte pula caída de la tuorre de l Paço de ls Condes de Barcelos, tenendo sido neçairo amprender grandes obras de recuperaçon.
