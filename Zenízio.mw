'''Zenízio''' (an pertués ''Genísio)'' ye ũa freguesie pertuesa de l cunceilho de [[Miranda de l Douro]], cun 29,82&nbsp;km² de tamanho i 233 moradores ([[2001]]) l que dá 7,8&nbsp;moradores/km².

L’eisisténcia de '''Zenízio''' cumo pobaçon todo lhieba a crer que ye d’ourige mediebal. 
Inda hoije eisiste un sítio (que ye un de ls quatro Bairros de l’aldé) chamado '''Belarinho''' que, n’[[Eidade Média]] fui un poblado andependinte, administrado pul [[Mosteiro Lhionés de Moreiruola]] (Mosteiro Medieval, próssimo de la cidade de [[Çamora]], Esp.) a que pertenecírun alguas aldés de Miranda n’Eidade Média). Somos lhebados a cuncluir que, tenerá eisistido ũa pequeinha pobaçon chamada ''“Bilarinho”'' que zaparciu ou fui ajuntada a l’aldé. I l topónimo nun mos anganha puis dessa pobaçon dan cunta alguns decumientos de l [[Mosteiro de Moreiruola]], datados dua era an que la quintica de Bilarinho inda eisistie. Un de ls decumiento ye de 12 de Dezembre de [[1248]], coleçon deplomática de l apuntado Mosteiro.

Todo andica que la relaçon de Zenízio cul Mosteiro Moreiruola se tenga einiciado an [[1255]] quando [[Fonso Mendes de Bornes]], fizo donacion aquel Mosteiro de todo l que an Zenízio tenie hardado de sou pai [[Meen Bofino]]. Relaçon reforçada ne l anho de [[1257]] (9 de Febreiro) an que l Mosteiro de Moreiruola merca al mesmo Fonso Mendes Bornes, trés casales (modo ousado nas tierras de Miranda mediebal) an Zenízio i la sexagésima parte de [[San Juan de la Ribeira]], dando-le par’alhá de l ajustado i cumo recumpessa, ua buona mula. Ls hardeiros de Fonso Mendes de Bornes cuntínan la mesma política de se dáren bien cul Mosteiro. Yé assi que an [[1262]] (22 de Júlio), [[Rui Paç]] i sue tie, [[Ourraca Fonso Mendes de Bornes]], dónan al cumbento de Moreiruola todo l que ténen an Zenízio.

Assi sendo fui oujeto de trocas i donaciones, quier dun quier de l Mosteiro.
Çpuis desta donacion stubo nas manos de l Monasteiro até la criaçon de la diocese de Miranda ne l anho de [[1545]]. Tenerá sido tamien tierra realenga, pur cunquista, puis esta fui ua de las maneiras que muitos teneres quedórun nas manos de ls própios cunquistadores, i al lhargo de la Stória passado pur bárias dunhos, percipalmente ne ls seclos [[XII]] i [[XIII]].

Zenízio: La palabra ye nome de home i até de Santo, que ben subre la fuorma de ''Genézio'', ''Genisio'' i ''São Gens''.

[[Catadorie:Pertual]]
[[Catadorie:Cultura]]

[[de:Genísio]]
[[es:Genísio]]
[[kk:Женизиу]]
[[nl:Genísio]]
[[pt:Genísio]]
[[ru:Женизиу]]
