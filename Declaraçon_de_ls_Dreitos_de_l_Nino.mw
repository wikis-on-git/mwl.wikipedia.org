'''Declaraçon de ls Dreitos de la Criança''' 

''(Adotada pula Assemblé de las Naciones Ounidas an 20 de Nobembre de 1959)''

''ANTRADA''
Cunsidrando que ls pobos de las Naciones Ounidas, na Carta, reafirmórun sue fé ne ls Dreitos houmanos fundamentales, ne la denidade i ne l balor de l ser houmano, i resolbírun pormober l porcesso social i melhores cundiçones de bida dentro de ua lhibardade mais lharga.
Cunsidrando que las Naciones Ounidas, ne la Declaraçon Ounibersal de ls Dreitos Houmanos, porclamórun que todo l home ten aptidon para gozar ls dreitos i las lhibardades neilha stablecidos, sien çtingir qualquiera spece, seia de raça, quelor, sexo, lhéngua, religion, oupenion política ó de outra natureza, ourige nacional ou social, riqueza, nacimiento ó qualquiera outra cundiçon.
Cunsidrando que la criança, an decorriente de sou amadurecimiento física i mental, percisa de porteçon i cuidados speciales, ancluindo porteçon de lei própia, antes i apuis de nacer.
Cunsidrando que la necidade de tal porteçon fui einunciada ne la Declaraçon de ls Dreitos de la Criança an Genebra, de 1924, i recoincida ne la Declaraçon Ounibersal de ls Dreitos Houmanos i ne ls statutos de las agéncias specializadas i ourganizaçones anternacionales antressadas ne l bien star de la criança.
Cunsidrando que la houmanidade debe a la criança l melhor de ls sous sfuorços.
L'ASSEMBLÉ GIRAL porclama esta Declaraçon de ls Dreitos de la Criança, querendo que la criança tenga ua anfáncia feliç i puoda gozar, an sou própio benefício i ne l de la sociadade, ls dreitos i las lhibardades eiqui einunciadas i pide a que ls pais, ls homes i las melhores an sue culidade d’andebíduos, i a las ourganizaçones beluntairas, las outoridades lhocais i ls Gobiernos nacionales reconhéçan estes dreitos i se sfórcen pula sue oubserbáncia ponendo aciones legislatibas i de outra natureza, als poucos anstituídas, de cunforme cun ls seguintes percípios

'''PERCÍPIO 1º''' 

La criança gozará to ls dreitos einunciados nesta Declaraçon. Todas las crianças, an abseluto sien eiceçon, seran credoras destes dreitos, sien çtinçon ou çcreminaçon por bias de raça, quelor, sexo, lhéngua, religion, oupenion política ó de outra natureza, ourige nacional ou social, riqueza, nacimiento ó outra cundiçon, quier la sue ó de la família.

'''PERCÍPIO 2º'''

La criança gozará porteçon social i seran-le porporcionadas ouportunidades facelidades, por lei i por outros meios, a la fin de le facelitar l zambolbimiento físico mental, moral, spritual i social, por forma sana i normal i an cundiçones de lhibardade i denidade. N’anstituiçon de las leis bisando este oujetibo se lhebáran an cuonta subretodo, ls melhores antresses de la criança.

'''PERCÍPIO 3º'''

Zde l nacimiento, to la criança tenerá dreito a un nome i a ua nacionalidade.

'''PERCÍPIO 4º'''

La criança gozará ls benefícios de la porbidéncia social. Tenerá dreito a crecer i criar-se cun salude; para esto, tanto a la criança cumo a la mai, seran porporcionadas atençones i porteçon speciales, anclusibo ciertos cuidados pré i apuis de nacer. A criança tenerá dreito al sustento, recriaçon i assisténcia médica própias.

'''PERCÍPIO 5º'''

A la criança cun ancapacidade física, mental ó socialmente, séran porporcionados ls tratamientos, l’eiducaçon i ls cuidados speciales eisegidos pula sue cundiçon special.

'''PERCÍPIO 6º'''

Pa l zambolbimiento cumpleto i harmonioso de la sue personalidade, la criança percisa d’amor i cumprenson. Criáran-se, siempre que possible, als cuidados i subre la repunsablidade de ls pais i, an qualquiera cundiçon, nun cuntesto d’afeto i de sigurança moral i material, a nun ser an questones eicecionales, la criança cun pouca eidade nun será apartada de la mai. A la sociadade i a las outoridades públicas tenéran l'oubrigaçon de porporcionar cuidados speciales a las crianças sien família i aqueilhas que le fáltan meios ciertos adequados de subsisténcia. Ye deseable la prestaçon d’ajuda oufecial i de outra natureza a fabor de la manténencia de ls filhos de famílias grandes.

'''PERCÍPIO 7º'''

La criança tenerá dreito a l’eiducaçon, que será de grácia i cumpulsiba ne l grau purmário.
Será-le porporcionada ua eiducaçon capaç de pormober a sue cultura giral i motibar-la a, an cundiçones d’eiguales ouportunidades, zambolber ls sous saberes, sue capacidade de eimitir oupenion i sou senso de repunsablidade moral i social, i la tórnen un nembro útele de la sociadade. Ls melhores antresses de la criança séran la lhinha a nortear ls repunsables pula sue eiducaçon i ourientaçon; esta repunsablidade pertenece, an purmeiro lhugar, de ls pais.
La criança tenerá lharga ouportunidade para jogar i adbertir-se, bisando ls perpósitos mesmos de la sue eiducaçon; a sociadade i a las outoridades públicas ampenháran-se an pormober l gozo deste dreito.

'''PERCÍPIO 8º'''

La criança quedará, an qualquiera cundiçon, antre las purmeiras a recebir la portejon i ajuda.

'''PERCÍPIO 9º'''

La criança gozará porteçon contra qualquiera modo de çcuido, malos tratos i sploraçon. Nun será an qualquiera cundiçon oujeto de negócio, subre qualquiera forma. Nun será premitido a la criança ampregar-se an qualquiera acupaçon ou amprego que le perjudique la salude ó l'eiducaçon que anterfira an sou zambolbimiento físico ou mental

'''PERCÍPIO 10º'''

La criança gozará porteçon acontra atos que puodan suscitar çcreminaçon racial, religiosa ou de qualquiera outra natureza. Crecerá nun ambiente de cumprenson, de toleráncia, d’amisade antre ls pobos, de paç i de fraternidade ounibersal i an cumpleta cuncéncia que sou sfuorço i aptidon dében ser puostos al serbício de sous asparcidos

[[Catadorie:Cultura]]

[[ar:إعلان حقوق الطفل]]
[[ast:Declaración de los Derechos del Neñu]]
[[el:Διακήρυξη των Δικαιωμάτων του Παιδιού]]
[[en:Declaration of the Rights of the Child]]
[[es:Declaración de los Derechos del Niño]]
[[eu:Haurren Eskubideen Aldarrikapena]]
[[fr:Déclaration des droits de l'enfant]]
[[gl:Declaración dos Dereitos do Neno]]
[[pl:Deklaracja Praw Dziecka]]
[[pt:Declaração Universal dos Direitos da Criança]]
[[ro:Declarația de la Geneva din 1924 privind Drepturile Copilului]]
[[ru:Женевская декларация прав ребёнка]]
[[tr:Cenevre Çocuk Hakları Bildirisi]]
[[uk:Декларація прав дитини]]
