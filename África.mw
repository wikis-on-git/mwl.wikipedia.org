[[Fexeiro:LocationAfrica.png|300px|right|thumb|África]]

'''África''' ye l segundo cuntinente cun mais giente na Tierra (atrás de [[Ásia]]) i l terceiro maior cuntinente (atrás de Ásia i de [[América]]).

Ten cerca de 30 milhones de km², cobrindo 20,3 % de la ária total de la tierra firme de l planeta i mais de 900 milhones d'habitantes an 53 países, repersentando cerca dun sétimo de la populaçon de l mundo.

Cinco de ls países de África fúrun quelónias pertuesas i usan l Pertués cumo léngua ouficial: [[Angola]], [[Cabo Berde]], [[Guiné-Bissau]], [[Moçambique]] i [[San Tomé i Príncepe]]; an Cabo Berde, Guiné-Bissau i San Tomé i Príncepe son inda falados crioulos de base pertuesa.

== Stória ==
La África ye un território banhado pul [[Ouceano Atlántico]], pul [[Mar Mediterráneo]] i pul [[Ouceano Índico]], adonde probablemiente surgiran ls purmeiros seres houmanos. Ls mais antigos fósseles d'houminídeos fúrun ancuntrados na África i ténen cerca de cinco milhones d'anhos.

L [[Eigito]] fui probablemiente l purmeiro stado a custituir-se na África, hai cerca de 5000 anhos, mas muitos outros reinos ó cidades-stado fúrun sucedendo-se neste cuntinente, al largo de ls seclos. Para alhá desso, la África fui, zde l'antiguidade, percurada por pobos d'outros cuntinentes, que buscában las sues riquezas, cumo sal i ouro. La atual debison territorial de la África, inda assi, ye muito recente – de meados de l seclo XX –, resultado de la çcolonizaçon ouropéia. Esta debison, feita por bias de la necidade de matérias-primas i mercados cunsumidores, tubo cumo cunsequéncias: dependéncia eiquenómica, agrabamiento de la zeigualdade social i las luitas de frunteiras.

== Política ==
Inda que se registren atualmente na África muitos cunflitos de caráter político, cumo l de la Cuosta de l Marfin i l de l Sudan, i muitas situaçones eirregulares, cumo la de [[Angola]], puode-se dezir que la maiorie de ls países de l cuntinente ténen gobiernos democraticamente eileitos. Las únicas sceçones neste momiento son la [[Somália]], que nun ten sequer un stado ourganizado i l [[Saara Oucidental]], acupado por [[Marrocos]].

Inda assi, muita beç las eileiçones seian cunsidradas cumo eirregulares por fraude, tanto anternamente, cumo pula quemunidade anternacional. Por outro lado, inda eisisten situaçones an que l pursidente ó l partido gobernamental se ancontran ne l poder hai dezenas d'anhos, cumo son ls causos de la [[Líbia]] i de l [[Zimbabwe]].

An giral, ls gobiernos Áfricanos son repúblicas pursidencialistas, fuora trés monarquies eisistentes ne l cuntinente: [[Lesoto]], [[Marrocos]] i [[Suazilándia]].

[[Catadorie:África]]
[[Catadorie:Cuntinentes]]
