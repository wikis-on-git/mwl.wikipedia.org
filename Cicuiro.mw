[[Fexeiro:Cicuiro-Mapa.jpg|thumb|rigth|300px|'''Mapa de Cicuiro''']]

'''Cicuiro''' ye fraguesie de l cunceilho de Miranda de l Douro (20 Kms a N) i cunfronta al Naciente i Sul cula fraguesie de Costantin, al Poniente cula fraguesie de San Martino i al Norte cula Tierra spanhola d'Aliste (Bibineira, Arcilleira i Mobeiros). La ária de l sou termo ten 1451 ha. Na fraguesie an 1527 morában 28 bezinos, an 1796 tenie 46 fuogos para 160 moradores i an 2001 éran 88 para 105 moradores. Atualmente la Junta de fraguesie ye la única de l cunceilho eileita de braço alhebantado an plenário de to ls moradores.
Anque seia ua pequeinha fraguesie de frunteira, ten ua de las abadies mais grandes i pimponas de l Praino. Hai quien diga que fui Diogo de l Porto, rico criador de ganado cicuirano i morador an Sebilha que, an 1594, se la oufereciu a l’eigreija de la sue tierra.
Cicuiro, para alhá de ser tierra de cereijas, fui siempre tierra de muito trigo, centeno i subretodo de muito i bun ganado. Las sues muitas malhadas, ls sous muitos cerrados i la muita auga de ls sous balhes, fazírun deilha tierra buona i farta.
L’eigreija de Cicuiro stá a ua altitude de 830 metros i l termo stá assente subretodo an terrenos de piçarra (xistos ourdobícicos). La ribeira de Cicuiro lhieba las augas de la fraguesie pa la ribeira de la Matáncia i esta pa la ribeira d’Angueira. A 914 metros d’altitude, nua cucruta de la Sierra de l Mourigo, que nós chamamos Sierra de la Lhuç, ye nesta fraguesie que queda l puonto mais alto de l cunceilho de Miranda. L ourago desta aldé ye San Juan Batista.

{{Miranda de l Douro/Freguesies}}

[[Catadorie:Freguesies de Miranda de l Douro]]

[[de:Cicouro]]
[[es:Cicouro]]
[[kk:Сикору]]
[[nl:Cicouro]]
[[pt:Cicouro]]
[[ru:Сикору]]
