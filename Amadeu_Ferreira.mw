Natural de Sendin, '''Amadeu Ferreira''' ye abogado, i porsor cumbidado an la Faculdade de Dreito de l'Ounibersidade Nuoba de Lisboua, i cuntina a ser un de ls percipales respunsables pula promoçon de l Mirandés, sendo pursidente de la Associaçon de Lhéngua Mirandesa, cun sede an Lisboua, i tenendo traduzido yá 'Ls Quatro Eibangeilhos', 'Ls Lusíadas' i bários poemas de Virgílio i Horácio. 

Naciu an Sendin [29 de Júlio de 1950] i stá a bibir an Lisboua zde 1981. Pul meio passou por Vinhais i Bergáncia, adonde studou ne l Seminário até 1972; marcou passo an Mafra [L Calhau] i an Lisboua [1973-1975], donde fizo la tropa; bolbiu a Sendin an 1975-76, adonde screbiu i repersentou l purmeiro triato que screbiu an mirandés anquanto trabalhaba na custruçon cebil, ne l campo i na Adega Cooperativa Ribadouro; stubo meianho an Lamego [1977], outro meio na Régua [1977] i dous anhos an Vila Real [1978-81], adonde coinciu la tie cun quien stá casado, indo ne ls anterbalos al Porto para studar filozofie na Faculdade de Lhetras [d'adonde passou pa la Faculdades de Lhetras de l'Ounibersidade de Lisboua]. Até 1982 melitou nun partido político [UDP], chegando a sentar-se por un cachico na Assemblé de la República [onde mal chegou a abrir la boca]. Apuis desso, bendiu publecidade, fui porsor de música, i tirou la lhicenciatura na Faculdade de Dreito de Lisboua, an 1990, adonde passou a dar scuola zde esse anho. D'anton para acá fizo l mestrado [1994], publicou mais dua dúzia de lhibros i artigos de dreito, bai purparando l doutoramiento, trabalha na CMVM [Comissão do Mercado de Valores Mobiliários], adonde faç parte de cunseilho diratibo, stando agora cumo porsor ousseliar cumbidado na Faculdade de Dreito de l'Ounibersidade Nuoba de Lisboua.

[[Catadorie:Biografies|Biografies]]
[[Catadorie:Scritores|Scritores]]
