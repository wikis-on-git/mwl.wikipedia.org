Natural de Sendin, '''Amadeu Ferreira''' ye abogado, i porsor cumbidado an la Faculdade de Dreito de l'Ounibersidade Nuoba de Lisboua, i cuntina a ser un de ls percipales respunsables pula promoçon de l Mirandés, sendo pursidente de la Associaçon de Lhéngua Mirandesa, cun sede an Lisboua, i tenendo traduzido yá 'Ls Quatro Eibangeilhos', 'Ls Lusíadas' i bários poemas de Virgílio i Horácio. Amadeu Ferreira çcribe-se a el própio deste modo:

"Naci an Sendin [29 de Júlio de 1950] i stou a bibir an Lisboua zde 1981. Pul meio passei por Vinhais i Bergáncia, adonde studei ne l Seminário até 1972; marquei passo an Mafra [L Calhau] i an Lisboua [1973-1975], donde fiç la tropa; bolbi a Sendin an 1975-76, adonde screbi i representei [cun ua malta baliente] l purmeiro triato que screbi an mirandés anquanto trabalhaba na custruçon cebil, ne l campo i na Adega Cooperativa Ribadouro; stube meianho an Lamego [1977], outro meio na Régua [1977] i dous anhos an Vila Real [1978-81], adonde coinci la tie cun quien stou casado, indo ne ls anterbalos al Porto para studar filozofie na Faculdade de Lhetras [d'adonde passei pa la Faculdades de Lhetras de l'Ounibersidade de Lisboua]. Até 1982 melitei nun partido político [UDP], chegando a sentar-me por un cachico na Assembleia de la República [onde mal apenas cheguei a abrir la boca]. Apuis desso, bendi publicidade, fui porsor de música, i tirei la lhicenciatura na Faculdade de Dreito de Lisboua, an 1990, adonde passei a dar scuola zde esse anho. D'anton para acá fiç l mestrado [1994], publiquei mais dua dúzia de lhibros i artigos de dreito, bou purparando l doutoramiento, trabalho na CMVM [Comissão do Mercado de Valores Mobiliários], adonde fago parte de cunseilho diratibo, stando agora cumo porsor ousseliar cumbidado na Faculdade de Dreito de l'Ounibersidade Nuoba de Lisboua."

[[Category:Biografies|Biografies]]
[[Category:Scritores|Scritores]]
