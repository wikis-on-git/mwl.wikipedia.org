'''Amadeu Ferreira''' ([[Sendin]], [[29 de Júlio]] de [[1950]] - Lisboua, 1 de márcio de 2015 ) fui un abogado, i porsor cumbidado an la Faculdade de Dreito de l'Ounibersidade Nuoba de Lisboua, i cuntina a ser un de ls percipales respunsables pula promoçon de l Mirandés, sendo pursidente de la [[Associaçon de Lhéngua Mirandesa]], cun sede an Lisboua, i tenendo traduzido yá 'Ls Quatro Eibangeilhos', '[[Ls Lusíadas]]' i bários poemas de [[Bergílio]] i [[Hourácio]]. 

== Biografie ==

Naciu an Sendin i stá a bibir an [[Lisboua]] zde 1981. Pul meio passou por Vinhais i [[Bergáncia]], adonde studou ne l Seminário até 1972; marcou passo an [[Mafra]] (''L Calhau'') i an Lisboua (1973-1975), donde fizo la tropa; bolbiu a Sendin an 1975-76, adonde screbiu i repersentou l purmeiro triato que screbiu an mirandés anquanto trabalhaba na custruçon cebil, ne l campo i na Adega Cooperativa Ribadouro; stubo meianho an Lamego (1977), outro meio na [[Régua]] (1977) i dous anhos an Vila Real (1978-81), adonde coinciu la tie cun quien stá casado, indo ne ls anterbalos al Porto para studar filozofie na Faculdade de Lhetras (d'adonde passou pa la Faculdades de Lhetras de l'Ounibersidade de Lisboua). Até 1982 melitou nun partido político [[UDP]], chegando a sentar-se por un cachico na [[Assemblé de la República]] (onde mal chegou a abrir la boca). Apuis desso, bendiu publecidade, fui porsor de [[música]], i tirou la lhicenciatura na Faculdade de Dreito de Lisboua, an 1990, adonde passou a dar scuola zde esse anho. D'anton para acá fizo l mestrado (1994), publicou mais dua dúzia de lhibros i artigos de dreito, bai purparando l doutoramiento, trabalhou na [[CMVM]] [[Comissão do Mercado de Valores Mobiliários]], adonde fizo parte de cunseilho diratibo,sendo porsor ousseliar cumbidado na Faculdade de Dreito de l'Ounibersidade Nuoba de Lisboua. Morriu an Lisboua, a 1 de márcio de 2015, bítima dun cáncaro ne l cérebro

== Lhigaçones sternas ==
* [http://www.uc.pt/uid/cea/investigadores/investigadoresnphd/aferreira Amadeu Ferreira - Universidade de Coimbra]

{{DEFAULTSORT:Ferreira, Amadeu}}
[[Catadorie:Biografies]]
[[Catadorie:Scritores]]
